![Peanuts title.png](https://upload.wikimedia.org/wikipedia/commons/thumb/8/8f/Peanuts_title.png/266px-Peanuts_title.png)**Creatieteam** **Publicatie**

_**Peanuts**_ was een Amerikaanse [gagstrip](https://nl.wikipedia.org/wiki/Gag_(strip) "Gag (strip)"), geschreven en getekend door de [Amerikaanse](https://nl.wikipedia.org/wiki/Verenigde_Staten "Verenigde Staten") [striptekenaar](https://nl.wikipedia.org/wiki/Striptekenaar "Striptekenaar") [Charles M. Schulz](https://nl.wikipedia.org/wiki/Charles_M._Schulz "Charles M. Schulz"). De strip verscheen van 2 oktober 1950 tot 13 februari 2000, een dag na Schulz' overlijden.

_Peanuts_ is een van de populairste en invloedrijkste strips ooit. Op zijn hoogtepunt verscheen de strip in 2600 kranten ter wereld en waren er ruim geschat 355 miljoen mensen dagelijkse lezers. De strip wordt nog steeds veel herdrukt in kranten en afleveringen ervan worden gebundeld in [stripalbums](https://nl.wikipedia.org/wiki/Stripalbum "Stripalbum"). In Amerika verschijnt sinds 2004 het verzameld werk.

## Inhoud

## Geschiedenis

_Peanuts_ vond zijn oorsprong in een eerdere strip van Schulz, _[Li'l Folks](https://nl.wikipedia.org/w/index.php?title=Li%27l_Folks&action=edit&redlink=1 "Li'l Folks (de pagina bestaat niet)")_. Deze strip verscheen van 1947 tot 1950 in de _[St. Paul Pioneer Press](https://nl.wikipedia.org/w/index.php?title=St._Paul_Pioneer_Press&action=edit&redlink=1 "St. Paul Pioneer Press (de pagina bestaat niet)")_. Hierin gebruikte Schulz voor het eerst de naam [Charlie Brown](https://nl.wikipedia.org/wiki/Charlie_Brown "Charlie Brown") en introduceerde hij reeds een hond die sterk leek op de latere [Snoopy](https://nl.wikipedia.org/wiki/Snoopy_(stripfiguur) "Snoopy (stripfiguur)").[\[1\]](https://nl.wikipedia.org/wiki/Peanuts#cite_note-1) Schulz stopte met deze strip nadat een poging de strip te verkopen aan de Newspaper Enterprise Association was mislukt.

Schulz benaderde hierop het [United Features Syndicate](https://nl.wikipedia.org/w/index.php?title=United_Features_Syndicate&action=edit&redlink=1 "United Features Syndicate (de pagina bestaat niet)") met een paar voorbeelden van zijn beste werk uit _Li'l Folks_. Hier kreeg hij wel groen licht. Omdat hij met _Li'l Folks_ was gestopt, begon hij een nieuwe strip. Daarin wilde hij een vaste groep personages hebben in plaats van een willekeurig aantal. Omdat de naam _Li'l Folks_ te veel leek op [Al Capps](https://nl.wikipedia.org/w/index.php?title=Al_Capp&action=edit&redlink=1 "Al Capp (de pagina bestaat niet)") _[Li'l Abner](https://nl.wikipedia.org/w/index.php?title=Li%27l_Abner&action=edit&redlink=1 "Li'l Abner (de pagina bestaat niet)")_ en een andere strip genaamd _Little Folks_, koos Schulz een andere: _Peanuts_. Hij vond die naam zelf echter niet zo geschikt.[\[2\]](https://nl.wikipedia.org/wiki/Peanuts#cite_note-2)

Zo debuteerde _Peanuts_ op 2 oktober 1950 in zeven kranten: _[The Washington Post](https://nl.wikipedia.org/wiki/The_Washington_Post "The Washington Post")_, _[The Chicago Tribune](https://nl.wikipedia.org/w/index.php?title=The_Chicago_Tribune&action=edit&redlink=1 "The Chicago Tribune (de pagina bestaat niet)")_, _[The Minneapolis Tribune](https://nl.wikipedia.org/w/index.php?title=The_Minneapolis_Tribune&action=edit&redlink=1 "The Minneapolis Tribune (de pagina bestaat niet)")_, _The [Allentown](https://nl.wikipedia.org/w/index.php?title=Allentown,_Pennsylvania&action=edit&redlink=1 "Allentown, Pennsylvania (de pagina bestaat niet)") Call-Chronicle_, _The [Bethlehem](https://nl.wikipedia.org/w/index.php?title=Bethlehem,_Pennsylvania&action=edit&redlink=1 "Bethlehem, Pennsylvania (de pagina bestaat niet)") Globe-Times_, _[The Denver Post](https://nl.wikipedia.org/w/index.php?title=The_Denver_Post&action=edit&redlink=1 "The Denver Post (de pagina bestaat niet)")_ en _[The Seattle Times](https://nl.wikipedia.org/wiki/The_Seattle_Times "The Seattle Times")_, zes dagen in de week; de eerste zondagstrip verscheen op 6 januari 1952. Algauw nam het succes toe en publiceerde meerdere kranten de reeks. Schulz werkte volledig alleen en had totale creatieve vrijheid. Hierdoor kon hij ook persoonlijker onderwerpen aansnijden. Zo parodieerde hij in 1958 de lancering van de eerste [Spoetnik](https://nl.wikipedia.org/wiki/Spoetnikprogramma "Spoetnikprogramma") met aan boord de hond [Laika](https://nl.wikipedia.org/wiki/Laika_(hond) "Laika (hond)") door Snoopy de eerste mens te laten "lanceren" (hij gooit in de betreffende strip Linus de lucht in), en in 1963 voerde hij een jongetje op dat "[5](https://nl.wikipedia.org/w/index.php?title=5_(Peanuts)&action=edit&redlink=1 "5 (Peanuts) (de pagina bestaat niet)")" heette, waarmee hij wilde aanduiden hoe mensen soms als een nummer worden behandeld. Later kwam ook de [Vietnamoorlog](https://nl.wikipedia.org/wiki/Vietnamoorlog "Vietnamoorlog") aan bod. _Peanuts_ schuwde ook geen cartoongeweld. Een bekend voorbeeld hiervan is het scenario waarin Charlie Brown een rugbybal probeert weg te schoppen, maar door toedoen van Lucy altijd mist en hard op zijn rug valt. Schulz behandelde zelfs een paar maal religieuze onderwerpen, zoals in de televisieaflevering _[A Charlie Brown Christmas](https://nl.wikipedia.org/wiki/A_Charlie_Brown_Christmas_(tekenfilm) "A Charlie Brown Christmas (tekenfilm)")_ uit 1965.

De populariteit van _Peanuts_ was het hoogst tussen 1965 en 1980. In deze periode kende de stripreeks vele [spin-offs](https://nl.wikipedia.org/wiki/Spin-off_(media) "Spin-off (media)") in de vorm van televisieafleveringen en boeken. Hoewel andere strips tijdens de jaren 80 en 90 eveneens een enorm succes kenden, bleef _Peanuts_ internationaal gezien immens geliefd. Schulz tekende de strip in totaal bijna vijftig jaar lang zonder enige assistentie.

Toen Schulz eind jaren 90 in het ziekenhuis werd opgenomen vanwege [darmkanker](https://nl.wikipedia.org/wiki/Darmkanker "Darmkanker"), was hij gedwongen met pensioen te gaan. De laatste dagelijkse _Peanuts_\-strip verscheen op 3 januari 2000. Er verschenen nadien nog enkele zondagstrips, waarvan hij er een aantal op voorhand had getekend. De laatste hiervan verscheen op 13 februari 2000, een dag na Schulz' overlijden. Schulz had in zijn [testament](https://nl.wikipedia.org/wiki/Testament_(akte) "Testament (akte)") laten vastleggen dat niemand de strip na zijn overlijden mocht voortzetten.

De strip begon oorspronkelijk met slechts [Charlie Brown](https://nl.wikipedia.org/wiki/Charlie_Brown "Charlie Brown") en zijn hond [Snoopy](https://nl.wikipedia.org/wiki/Snoopy_(stripfiguur) "Snoopy (stripfiguur)") (een [Beagle](https://nl.wikipedia.org/wiki/Beagle_(hond) "Beagle (hond)")). Later kwam ook de pianospelende Schroeder erbij, evenals de dominante en vaak valse Lucy van Pelt en haar kleine broertje Linus, Charlies beste vriend. Aanvankelijk had de reeks geen hoofdpersonage, maar uiteindelijk kreeg Charlie Brown deze rol toebedeeld.

In de vijftig jaar dat de strip verscheen, waren er nooit volwassenen te zien en verouderden de kinderen slechts een tweetal jaar. Een geval apart zijn de personages [Sally Brown](https://nl.wikipedia.org/wiki/Sally_Brown "Sally Brown") en Rerun van Pelt. Bij hun introductie in de strip waren beiden nog een baby, maar in de loop der jaren verouderden ze langzaam tot ze uiteindelijk net iets jonger waren dan de overige personages, die niet ouder werden.

## Reacties

_Peanuts_ wordt vaak gezien als een van de invloedrijkste en best geschreven stripseries van zijn tijd. Schulz kreeg de [National Cartoonist Society](https://nl.wikipedia.org/w/index.php?title=National_Cartoonist_Society&action=edit&redlink=1 "National Cartoonist Society (de pagina bestaat niet)") Humor Comic Strip Award voor _Peanuts_ in 1962, de [Elzie Segar](https://nl.wikipedia.org/wiki/Elzie_Segar "Elzie Segar") Award in 1980, de [Reuben Award](https://nl.wikipedia.org/w/index.php?title=Reuben_Award&action=edit&redlink=1 "Reuben Award (de pagina bestaat niet)") in 1955 en 1964, en de [Milton Caniff](https://nl.wikipedia.org/wiki/Milton_Caniff "Milton Caniff") Lifetime Achievement Award in 1999. _[A Charlie Brown Christmas](https://nl.wikipedia.org/wiki/A_Charlie_Brown_Christmas_(tekenfilm) "A Charlie Brown Christmas (tekenfilm)")_ won een [Peabody Award](https://nl.wikipedia.org/wiki/Peabody_Award "Peabody Award") en een [Emmy Award](https://nl.wikipedia.org/wiki/Emmy_Award "Emmy Award"). In totaal wonnen de _Peanuts_\-tekenfilmafleveringen samen twee [Peabody Awards](https://nl.wikipedia.org/w/index.php?title=Peabody_Awards&action=edit&redlink=1 "Peabody Awards (de pagina bestaat niet)") en vier Emmy's.

Voor zijn werk kreeg Charles Schulz een ster op de [Hollywood Walk of Fame](https://nl.wikipedia.org/wiki/Hollywood_Walk_of_Fame "Hollywood Walk of Fame") en een plaats in de [William Randolph Hearst](https://nl.wikipedia.org/wiki/William_Randolph_Hearst "William Randolph Hearst") Cartoon Hall of Fame. _Peanuts_ stond op de omslag van _[Time](https://nl.wikipedia.org/wiki/Time_(tijdschrift) "Time (tijdschrift)")_ op 9 april 1965, met een bijbehorend artikel waarin de strip werd geprezen als "the leader of a refreshing new breed that takes an unprecedented interest in the basics of life."[\[3\]](https://nl.wikipedia.org/wiki/Peanuts#cite_note-3)

_Peanuts_ werd tweede op de lijst van grootste stripseries van de 20e eeuw, samengesteld door _[The Comics Journal](https://nl.wikipedia.org/w/index.php?title=The_Comics_Journal&action=edit&redlink=1 "The Comics Journal (de pagina bestaat niet)")_ in 1999.[\[4\]](https://nl.wikipedia.org/wiki/Peanuts#cite_note-4) _Peanuts_ moest alleen [George Herrimans](https://nl.wikipedia.org/wiki/George_Herriman "George Herriman") _[Krazy Kat](https://nl.wikipedia.org/wiki/Krazy_Kat "Krazy Kat")_ voor zich dulden. In 2002 verklaarde _[TV Guide](https://nl.wikipedia.org/w/index.php?title=TV_Guide&action=edit&redlink=1 "TV Guide (de pagina bestaat niet)")_ Snoopy en Charlie Brown samen achtste op zijn lijst van 50 grootste strip- en tekenfilmpersonages ooit.[\[5\]](https://nl.wikipedia.org/wiki/Peanuts#cite_note-5)

In veel andere strips zijn eerbetonen en referenties aan _Peanuts_ opgenomen, vooral sinds de dood van Schulz. Veel hiervan zijn opgenomen in het [Charles M. Schulz Museum](https://nl.wikipedia.org/w/index.php?title=Charles_M._Schulz_Museum&action=edit&redlink=1 "Charles M. Schulz Museum (de pagina bestaat niet)"). In mei 2000 verwerkten veel striptekenaars een referentie aan _Peanuts_ in hun eigen strip. Op 30 oktober 2005 werd deze actie herhaald.

## Spin-offs

Het succes van de stripserie leidde tot meerdere [spin-offs](https://nl.wikipedia.org/wiki/Spin-off_(media) "Spin-off (media)").